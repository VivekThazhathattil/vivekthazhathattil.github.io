<!DOCTYPE html>
<html lang="en">
<head>
    <meta charset="UTF-8">
    <link rel="stylesheet" href="index.css">
    <title>Vivek's Blog - വല്ലാത്തൊരു ജീവിതം </title>
</head>
<body>
	<h2>വല്ലാത്തൊരു ജീവിതം</h2>
	<h3>തുടക്കം</h3>
	<p>ആമുഖം അനാവശ്യമാണ്. എന്നിരുന്നാലും ഇതിലെഴുതുന്ന എല്ലാം തന്നെ ആമുഖവുമാണ്. അറിയാതെങ്ങാൻ ഇവിടെ എങ്ങനെയോ എത്തിപ്പെട്ട നിങ്ങൾക്കാണ് ഞാൻ ഈ ഭാഗം എഴുതുന്നത്. ബാക്കിയെല്ലാം എനിക്ക് വേണ്ടി ഞാൻ എഴുതുന്ന ഭ്രാന്തുകളാണ്. ഈ വെബ് പേജിൽ ഞാൻ ആഡംബരങ്ങൾ ഒന്നും തന്നെ ഇടുന്നില്ല. ഇവിടെ വായിക്കാനുള്ളതല്ലാതെ ഒന്നും തന്നെ വേണ്ട എന്നാണ് എന്റെ തീരുമാനം. ഭംഗിയില്ലാത്തതിനാൽ വായിക്കാൻ മടി തോന്നുന്നുണ്ടെങ്കിൽ ഉടനെ പൊയ്ക്കൊള്ളൂ. ഇവിടെ അധികം നിന്നാൽ നിങ്ങൾക്ക് ബോറടിക്കാൻ തുടങ്ങും.</p>
	<p>എഴുതാൻ ഇപ്പോൾ തോന്നുന്ന ആവേശവും തത്രപ്പാടും ചിലപ്പോൾ ഇന്ന് തന്നെ നിലച്ചേക്കാം. എന്നിരുന്നാലും ഇപ്പോൾ എഴുതുക തന്നെ ചെയ്യും. നാളെ എന്ത് തന്നെയായാലും. എഴുത്ത് എല്ലായ്‌പ്പോഴും ഇല്ല. ഇടയ്ക്ക് ഞാൻ എന്റെ ചിന്തകൾ ഒരു നോട്ട്ബുക്കിൽ കുറിച്ചിടും. ആ പുസ്തകം ഇംഗ്ലീഷും മലയാളവും ഇടകലർന്ന ഒരു അവിയൽ മാതിരിയാണ്. ആരും കാണാതെ ഞാൻ ആ നോട്ടുബുക്ക് ഒളിപ്പിച്ചു വക്കും. ഡയറിയെന്ന് അതിനെ വിളിക്കാൻ പറ്റില്ല.  എന്റെ ദൈനംദിന ജീവിതവുമായി ബന്ധപ്പെട്ട മിക്ക കാര്യങ്ങളും അതിലില്ല. പകരം എനിക്ക് അപ്പോൾ തോന്നുന്ന ചിന്തകളും മറ്റു വട്ടു തോന്നലുകളും ഒക്കെ ഞാൻ എഴുതിയിടും. എന്നെ മനസ്സിലാക്കാൻ അത് വായിച്ചാൽ മതിയാകും. ഞാൻ ഇടയ്ക്ക് അതിലെ താളുകളിലൂടെ കണ്ണോടിക്കും. എന്ത് മണ്ടത്തരമാണ് ഞാൻ പണ്ടൊക്കെ ചിന്തിച്ചതെന്നറിയാൻ. എന്ത് മാറ്റമാണ് ഇന്നത്തെ എന്റെ ചിന്തകളുമായി അവക്കുള്ളതെന്നറിയാൻ. കൂടുതൽ കൂടുതൽ ഭ്രാന്തമായി അത് മാറുന്നതായാണ് എനിക്ക് തോന്നാറുള്ളത്. അതിൽ ഇടയ്ക്ക് ഞാൻ എന്റെ തന്നെ ഭാവി വിവേകിനെ അഭിസംബോധന ചെയ്യാറുണ്ട്. സുഖമാണോ, ഇപ്പോഴുള്ള എന്റെ കാഴ്ചപ്പാടുകൾ തെറ്റാണോ എന്നൊക്കെ ഞാൻ വെറുതെ ഭാവി വിവേകിനോട് ചോദിക്കും. മിക്കപ്പോഴും അവൻ തലയാട്ടും.</p>
</body>
</html>
